Ah! Bilay kon alenleneg<br>
Aned ta ni supoksupoken mo?<br>
Anta nipalioaoa lad sika’y<br>
Nagnap ya kabaliksan mo<br>
Antam la’y sengega’y inkioalam<br>
Tan malineo la’d sika’y pansumpalan mo.<br>
Akin balet ya siansian<br>
Napekla’y bonek mo<br>
Ed saray paklap ya karakpa’y<br>
Bengatlan naseleng na matam<br>
Tan aamingao na layag mo.<br>

Deen ka pan magano. . .<br>
Yorong ka pad kabukoran mo<br>
Omameng mo pa’y ipeget mo<br>
Nemnem mo pa ra’y aoaoey mo--<br>
Lakao mo pa’y onnengneng<br>
Ed saray bengatlan ag naseleng<br>
Salim pan ontalineng<br>
Ed saray tanilan ag narengel<br>
Ilolot mo pa’y mansalita’y<br>
Ag natalabitib na anggan siopan pinmatarem ya dila—<br>
Ibalap mo pa’y bakal!<br>
Ya esaesa’y eyagan to,<br>
Linget tan lua alioan dala so ipatedter to,<br>
Ta say pitulotan to<br>
Saray maraoal tan marangal<br>
Ya kakabusol<br>
Ya amotamot tan iporipor ira’d mapalien tan naklepa’y lioaoan<br>
Sokosokong na pusom.<br>

On, ibalap mo’y bakal ya andi tantan<br>
Ed saray maaoang tan mainget<br>
Ya kalaoakan, kapasolan tan kaumaa’y kalakal mo<br>
Ag mo ibabagan ag mo amta<br>
So sara’y agamil ya nepeg mon ikana:<br>
Say kinlong mo<br>
Say oklop mo<br>
Say gayang tan barang mo<br>
Say bekang tan panam<br>
Say sapin na salim<br>
Say samper na pageo mo<br>
Tan say eyag na bakal ed sangim<br>
Say manalingaseo ya sebeg na pusom<br>
Say bonebonek na linaoam. . .<br>

lapud ta<br>
nabagbag mo’y kabusol mo’d kapaabebaan,<br>
nayarak mo’y kabusol mo’d aron sankatooran,<br>
narasag mo’y kabusol mo’d abig na linaoam<br>
ta sigput kan manalonggaring<br>
diad pikoman mo’d samay kimmalab ed Parepan<br>
nansasalipongponga’y bogas na kabayanian<br> 
tonma’y Toon anakbat na sansinakuban!<br>

Ah! Balap bilay ko ag ka ontalao, ag ka mantantan!<br>
Kurang ka! Mantagilaki ka!<br>
Kapegleya’ni bakal!<br>
Kaplesa’ni bakal!<br>
Say manalioekoek tan manalimpokapok ya bakal<br>
Na maong tan maoges!<br>
