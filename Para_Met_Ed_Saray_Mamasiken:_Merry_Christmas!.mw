No siak si Santa, anta yo so gawaen ko? <br>
Ibantak koy anggapoy kakanaan ya regalo <br>
I-deliver ko balet ed arap na puerta yo <br>
Saray amasikenan tan abalang yon inkaguwapo. <br>

Kinmupas ya taraki ipawil kod sikayo, <br>
Maskuladon taklay, biskeg ya maando <br>
Mauban ya buek, ipawil koy deket to <br>
Kaibay kulet, sileng, tan kapal to. <br>

Ipawil koy korte laman na inkalaki <br>
Ompian saray laoy-laoy ya parti ompawil irad dati <br>
Bawasan koy inkabotyog, unaten ko ray beneg <br>
Agkayo lad satan singa sundalon paweg-paweg. <br>

Baog ya akeskes, sikara so unaten <br>
Layag ya natetelek sikaray paabigen <br>
Ipawil kon amin so nababalang ya ngipen <br>
Sikayoy kugkugipen na bibiin makanengneng! <br>
 
Larag tan talker na pueg sikara so ekalen <br>
Akaweng iran game-gamet, sikaray paimusen <br>
Bukling tan lanok na dapan, sikaray paabigen <br>
Maptek so akar yod satan, agkayo nayeyengyeng. <br>

Tambal na hypertension agyo la nakaukulan <br>
Say namemeneng ya ulat nabilay lad satan, <br>
Manliket kayo la natan ta say tawen sankagawat <br>
Sikayoy mapaot la anggan labi-labin onbanat! <br>

Balet maermen ak lawas ta aliwaak ya si Santa <br>
Anggapoy magic ko pian nagawaan ko raya <br>
Sakey ak labat met ya masiken a singa sikayo ra <br>
Amin ya nalilikna yo, sikato met so problema. <br>

Marakep labat so mankugip ya manliplimata <br>
Ta agla ompawil so linmabas ya inkagangana <br>
Naplag so baston ko, abangon ak ya bigla <br>
Inmarap ak ed salming, dukong-dukong ya masiken ak nin siansia! <br>
