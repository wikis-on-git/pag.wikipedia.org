Ag ko la nipoger manlebboan liknaan<br>
Manyesyes ed segao, liket tan tamitam<br>
Ay! Naambagel ak no ag ko nibesngao<br>
Mantalogaba la’y plumak ed pangaoan.<br>


Mandaldalamurom la ra ‘ma’y mumusia<br>
Kamayer na pusok so ilaineng da<br>
Ta pialagar da’y kibolos na pluma<br>
Pilatek na korit, sokbot na linaoa.<br>


Ay! no ag met suplon ya’y nonot tan likna!<br>
Ya miamamotan ed mimiambegya<br>
No ag ko paskaren so onia ran oalna<br>
Ag onagos so lua’y maliket kon pluma.<br>


Natan ko asibar so liknan maamot<br>
Ya dinegkeman ko’y ikol ton makibot<br>
Natan ko ganganen ya andi pasoot<br>
Okbara’y plumak pian bilay to’y nasambot.<br>


Say dalagereg da’y sali ra’y mumusia<br>
Nen akabatan dan pluma’y nankanaoa<br>
Ingapo ra’y sayao ed igsan mapalna<br>
Et diad anieoeng to layag so manoaoa.<br>


Mankuyab, mankiteb so plumak ya nablos<br>
Kampo da ra’y musia nakar ton dinagos<br>
Eyag da’y makabuek uni ra’y onaplos<br>
Inoaklit to’y baing, dima’y dinalolos.<br>


Inkompas to’y sali’d sayao kindokindo<br>
Ondepan onkioel taklay tan lima to<br>
Bang saramay musia ibalap day ritmo<br>
Bansaga’y laineng so liknan mansasbo.<br>


Dogalen day tambol ed konsag da’y sali<br>
Dagdagen da’y pluman onsayao, onkioi<br>
Iopot to’y oalan inatol ton singi<br>
Daege’y bilonget ed pegley na labi.<br>


No arum say plumak nabalang ed ritmo<br>
Aliling to’y ugao ka’kapanpakso to<br>
Balet say miayam ed musia’y bonek to<br>
Manlinget ma’y dala siansian ag onsoko.<br>


Kutibeng, tulali, ayongoong, tambol<br>
Ibalap da’y sayao ed samit day tanol<br>
Say plumak manoangel, manlukson manongol<br>
Inaglon to’y alak da’y musian kanonong.<br>


Di sayaksak, liket, gayaga tan elek<br>
Sikaray karongon kaukob ya nanbuek<br>
Inlingoan nen plumak si ermen tan oetoet<br>
Impongit to ra met di irang tan siblet.<br>


Manbolobol ira’y limman miambegya<br>
Ed si plumak tan saray kaaron musia<br>
Palbango’y apagal, aliing si banoa<br>
Imbuat nen linaeo, timmandak ya bigla.<br>


Mansungap, naksaoan ya naalimangao<br>
Si pluman aseleng na marlang ya tingkao<br>
Ag to la nikurang so salin nikispay<br>
Sinigsioa da ra’y mumusian kalanglang.<br>


Oala met manaya’y anggaa’y kaliktan<br>
Ta si plumak lanti’y arasag na kesao<br>
Sabalet so tindek na puson mandarlang<br>
Ag balot manondan onotbong, onlongdao.<br>


Manimimis ira’y mumusian kaaro<br>
Nen si plumak singa bunga ya aloo<br>
“Alioan sampot ya’y pandoromog tayo,<br>
Painaoa ka ni!” say kuan dan maroyo.<br>


Nipasag ma’d kesao si pluman malangoer<br>
Ingapol ma’y laoan tan ka’ndia’y panteger<br>
Gapo lambengat ya’y banyagan andokey<br>
Ya angga’d naubol so bilay ton naskey.<br>


Duga ni! Duga ni! Ag to makasaba<br>
On, paleenan yo’y malangoer nin pluma<br>
Idegkel na laman narateng ton siansia<br>
Pian makapiando’d sipud tin Salita.<br>
 

(Sept. 2, 2006)


[[Category:Anlong]]
