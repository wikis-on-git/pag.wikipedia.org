'''ALAMINOS'''<br>


'''A'''mianen a sagur diad luyag na Pangasinan<br>
:::nandoroipo rayan karakel a katooan<br>
:::Pangasinansi, Ilokano, kaZambalisan<br>
:::nantutugyop lanti ra’n pinaleta’y paknaan.<br>


'''L'''ega’y impilamanan da’d kabangon a baley<br>
:::sipan da’y maong a pilimug ed balang sakey<br>
:::anggaman nandoroma  ra’d ugali tan aoey<br>
:::ag ya’n balot akasbel ta aro’y amasakey.<br>


'''A'''g naulit, ag nabilang so kasinagman da<br>
:::saray atateng min nankasakey nen immuna<br>
:::pool, okol, eras tan sibletan ed linaoa<br>
:::analonggaring ira’n anos so impangaya.<br>


'''M'''areen tan maliket so bilay da nen saman<br>
:::kasumpalan na intetepel dan kasinagman<br>
:::ateng mi’y makokoli’d anto man a kimeyan<br>
:::matdem ya impanutek, maong ya mitambayan.<br>


'''I'''rap man no inaoa no sikato’y kiratngan<br>
:::taoir mi so anos tan linaoan sangkatpelan,<br>
:::pananisian malmalet ed Aman lapua’y bilay<br>
:::tan mabintan isip ya inteneb’d kairapan.<br>


'''N'''o anto ma’y kisagmaka’y bilay min taga-dia<br>
:::et sungdoan min ilalo’y benbenbena’d linaoa<br>
:::palapuen mi’d ugagep na bilay a maadia;<br>
:::narateng mi komo’y kipasen a magayaga.<br>


'''O'''nsulming ma’d sikami’y lames tan kalamangan<br>
:::tan ikaindan mi so baley min inkianakan<br>
:::dayeo o pilak ma’y itabon ed kalamanan<br>
:::isempet min isempet, baley mi’y pangyapayan.<br>


'''S'''ibeg, aro tan pankaoana’d sika, baley mi<br>
:::so mamapabiskeg na linaoa tan nonot mi<br>
:::Alaminos kan sempena’y dayeo tan galang mi<br>
:::diad mablin akkualan mo’y bilay tan pateyan mi.<br>




'''VILLANELLE # 4'''<br>
''(26 Septembre 2006)''<br>


Binaniaoesan ko may bayaong<br>
Ta dangdanggilasan to ra’y sabóng<br>
Anta andi ni oaoeng dan maong<br>

Sisipuren to la ran ikasnong<br>
Dia ed mapalien a kalinsorong<br>
Binaniaoesan ko may bayaong<br>

Saray sabóng peles day onsamiong<br>
Nanaayat la oari rad koyong<br>
Anta andi oaoeng dan maong<br>

Nia la ray sipan ya ag napiaong<br>
Ta samal tan dilo’y nankalamiong<br>
Binaniaoesan ko may bayaong<br>

Oala ni ra ed sakbong day bolong<br>
Ag da amta ta’y kuan dan pasiklong<br>
Anta andi oaoeng dan maong<br>

Samay mapalikin nambalaong<br>
Ed saray mauges iran sukong<br>
Binaniaoesan ko may bayaong<br>

Satay kulisep 'ran singa tobong<br>
Diad saray sabóng mangikolasbong<br>
Kanyan baniaoesan koy bayaong<br>
Ta anggapo ni oaoeng dan maong<br>




'''SAMPOT KON PAMATANIR'''<br>
''(MI ULTIMO ADIOS)''<br>
''Nen''<br>
''Dr. Jose Rizal''<br>
''Impatalus ed Pangasinan''<br> 
''Nen''<br>
''Melchor E. Orpilla''<br>



Salaya, dalin kon pinabli, pasen ya apaplosa’y banoa<br>
Perlas na dayat ed dapit letakan, sikan Eden min naandi la<br>
Sililiket kon isaklang ed sika’y bilay kon maermen tan atatá<br>
Ya no mas marlang, mas tarioa tan kaskeyan to’y andi angga<br>
Siansia nin isaklang kod sika pian sikansika’y nasigsioa.<br>


Diad laoak na bakal, diad daoal da’y salangatan<br>
Saray arum iyapay dad sika’y bilay dan andi likas ed ot-ot ni say panalayduaan<br>
Andi bali’y pasen: diad sipres, laurel ono lirion sankaputian<br>
Sakurong, kalaoakan, subakil ono diad pase’y pakateyan<br>
Nampapara ra no kereoe’y bansa tan ayaman.<br>


Ompateyak lega’y pakabantag kod kagapon balatabat na lioaoa’d lioang<br>
Ya mangiparongtal na ageo kasumpala’y labin sangkainggeoan<br>
No mankaukolan kay kolay pian kolaya’y kalioaoam ya dalangirang<br>
Ikalbom ya’y dalak ya ikamayat ed igsan kaababigan<br>
Pian ukopan mo’y balitok so sinag na kabutay ton lioaoam.<br>


Saray ogagep ko nen siak ni katayakdang<br>
Saray kugip ko nen tubonbalo ak lan napno’y biskeg tan kaliktan<br>
Ya pinengneng ka O Baton Along na Dayat ed dapit letakan<br>
Say deket na ugao-ugao na matam ya andi lua, say maimsay a kirep mon binmonlalakao<br>
Ya ag manampog, andi kumanet tan ag agaldia’y kaagapan.<br>


Sika’y kagleta’y bilay ko, say liob tan daleyet na pantindek ko<br>
Daray ka la! Say belyao na kamareruak ed sikan asingger lay isian to’d diking mo<br>
Daray ka la! Alan tua’y samit na nagapol pian narapat so inkagnapan mo<br>
Say ompatey pian itdan ka’y bilay, say pakaoyos na bilay diad lepsag na lioang mo<br>
Tan diad makapakelkelao mon dalin so yepyepan kod ando lan ando.<br>


No diad lobok ko naani oala’y nibanan nanengneng mo<br>
Sakey ya rosas diad makdel ya dikan timmobo<br>
Agi, alam tan getel mo pa pian kamareruak dita’y angoban mo<br>
Ta diad dalem na ambetel ya lobok naliknak ed moling ko<br>
So petang na linaoam tan sengao na katamoyan mo.<br>


Paolian pan say bolan so mangipanengneng ed siak diad malamoy, mabanayar ton lioaoa<br>
Paolian pan ibaki na palbangon so marlang ton sinag ed kasanlilikna<br>
A diad lobok ko idalamorom na dagem so panaglem to ra<br>
Tan no bilang oala’y manok ya diad parepak so ondapon onabeba<br>
Yabuloy pan itareren to’y laineng na kareena’y pasen kon ya.<br>


Yabuloy pan say masnag ya banoa tan say alingaseo na oran<br>
So mamapaoil ed sipud lan kereo ko’d kataoenan<br>
Yabuloy pan anggan sakey labat lan kaaro nangisan to’y impatey kon masakbay<br>
Tan no dia ra’d mareen a ngarem kapag no ipikasi ra ak la’d Kataoan<br>
Pikasi moak pa met O Inan Dalin ko! pian diad Dios la’y paninaoaan.<br>


Pikasim pa ra’y naandian na kapalaran<br>
Saray mantetepel na ag nabitlan kairapan<br>
Saray kainaan mi ran nannangis na ontan lan kapaitan<br>
Para’d saray olila, saray balo tan saray impangao tan pinabpabanday<br>
Tan pikasim pa met ya naoandagan mo’y dilin pankanaonaoam.<br>


Et no say labin ambilonget dotoan to’y ponpónan<br>
Ta sara labat la’y inaatey so oadman ya manlalamay<br>
Ag mo pa sisigensigene’y painaoa ra ni sibuake’y pasen dan pankelkelaoan;<br>
Et no say uni na arpa tan kutibeng dima’y narengelan<br>
Siak iman, Bansan pinabli, ta sika’y lalainengan.<br>


Bangno say lobok ko naani ag la kabat na karaklan<br>
Ta naandi la’y parepa o antokaman ya pamirbiran<br>
Yabolo’y pa lan bakaen tan sekae’y katooan<br>
Ya say dapol ko ompaoil la’d sipur ton inkaandian<br>
Tan say dabok to’y nikayat ed talba’y karalinan.<br>


Anggapo’y oala’d siak no siak ma’y nalingoanan<br>
Ta magmalioak ya dagem, lioang tan sayakopen ko ra’y kasengatan<br>
Masalagisag tan malikneo ya uni ed layag mo’y pagmalioan<br>
Balingit, tingkao, kolay, dalamurom, laineng tan aglem ya sangkaaralman<br>
Maparanay ton daolie’y segek na panmatalek kon bebenbenan.<br>


Ah, pinabpablik ya Bansa, sika’y kaskeyan kon pansibkelan<br>
Filipinas kon inararo, diad sayan patanir ko siak pa’y ikabilangan<br>
Ta diad sika itilako’y atateng tan pinabpablik ira’d bilay<br>
Onla ak la’dma’d anggapoy aripen, manangapos odino manamatey man<br>
No aned say pananisia ag mamatey tan say Dios labat so manarin andi anggan.<br>


Manpatanir ak la, atateng ko ra, agiko ra, inararok ira<br>
Kakaarok ira’d impanugao ko, diad ayaman a ginunigon da<br>
Misalamat kayo ta diad makapakesao ya ageo manpainaoa ak la<br>
Salaya, O makaramban inararok ya sangkaili a diad dalan koy amalioaoa<br>
Salaya, O inararok ira, ta say ipatey, sikato’y tuan painaoa!<br>
