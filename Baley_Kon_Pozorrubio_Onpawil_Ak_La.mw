::Baley kon Pozorrubio, perdona mo ak
::Ta ataynanan ta ka sengeg ed irap
::Nantrabaho ak ya abayag ed Saudi Arabia
::Pian marakep so suporta ed familia tan sika.

::Aan-anusan dia so petang na kadisiertuan
::Tapiano saray ilalac mi ra napansumpal
::Napaapiger met so abong ya nadedelap
::Makagaway negosyon bilay ed kaunuran.

::Apagustuan so kerew na pinablik ya esposa
::Untan met ed kerew na nanlapuan ya famila
::Kakaabay, kakanayon, kakaaro tan asosasyon
::Tan aray nepeg ya buwis ed administrayon.

::Aratan ya inter ko ed sikaran suporta
::Kabaliksan to tan na panangarok ed sika
::Tutuan daiset iraratan ya naiter ko
::Dakel kami balet ya ontay kipapasen to.

::Melag ya tua so naiter na sakey
::No dakel ira balet puersay mabiskeg
::Katon, no nen saman, sika et makapoy
::Natan, sakey ka la'd saray mabiskeg ya baley.

::Natan mansampot lay panaon kod kadisiertuan
::Baleg so pisasalamat kod sayan nanlapuan
::Say liket na manpabaleg na ilalac ya ag agamuran
::Sikato natan so natawayan ed apo ran nasabian.

::Say pigay taon ya arawi ak ed pinablin esposa
::Tan arawi'd an-anak nen onbabaleg, man-aaral ira
::Ag aka ay-ayam tan aka in-inuman iray barkada
::Panaon andukey man, say sampot asabin sinsya.

::Pozorrubion naiyanakan, baley kon ataynanan
::Agka maermen ta sika la natay panmirmian
::Say piga-pigay taon ya agak mabetbet ditan
::Personal ya pansirbik ed sika natan so pamawian.
