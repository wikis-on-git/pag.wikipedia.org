Iman la ra’y nagsiegna’y gamlang<br>
Nagsisolong na mantan kaoes ed kaumaan<br>
Pinogta da may kasintimosan*<br>
Pagey ya ansakket iraydayeo da nen saman.<br>


Matalabit ira’y umaani<br>
Nilosbo ra’y piningey ya inelet ed sangi<br>
Tanayen day pingey a pinili<br>
Ta ibiig da lanti deremenen naani.<br>


Binalbalsig amagan kaoayan<br>
Ta sikato’y dangatan pian dita’y panigoban<br>
Agay lay balingit ira’y daoan<br>
Omboti, naloto tan napelag ed siloagan.<br>


Insan da natan iya’d solsolan**<br>
Say ansakket ya inigob oringan da ni man<br>
Say deremen kulay to’y deketán<br>
Manannanam ya ilobi anggan say gataan.<br>


Agay lay balingit na deremen<br>
Agay lay nanam to laot la no kayemkayem<br>
Ondeket man so dila tan ngipen<br>
Pantindekan dan kankane’y ugao ma’y masiken.<br>


Panon et talagan pansagpotan<br>
Anien, igoben, bayoen da tan tegapan<br>
Nanengneng dia’y anos tan kalakal<br>
Ta masamit so taoay na anton nanlingetan.<br>


Palsa’y guyaet na domaralos<br>
Tekep to’y liknaan ya maseseg tan maanos<br>
Ritual ya pisasalamat ed Dios<br>
Say deremen met tanda’y bilay ya matinonos.<br>


Onsigbo’y ilio kod onian kimey<br>
Panagdederemen ya tinaoir ed atateng<br>
Kanen yan no oala’y sangkailien<br>
Iparongon ipangaron sikato’y paknaen.<br>


Ililioen ko la ra man natan<br>
Saray liket min sanaagi, sangkakapinsan<br>
Ya dia’y amaelet na ulupan<br>
Ta say panderemen Ibangat to’y pitangbayan.<br>


''*Sintimos  - sakey ya uri na kadaanan ya ansakket a pagey, anlemek tan kayemkayem<br>
''so deremen ya napapaoay ed sikato.<br>
''**Solsolan - taltagan met lan lamang; samay kabalga’y troso ya binolik dan singa atotong<br> 
''o sakayan ya pangisianan na daoa ed osáng o panbayoan.''<br>


[[Category:Anlong]]
