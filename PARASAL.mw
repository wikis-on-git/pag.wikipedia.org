''Salve Regina'' so  inggapo ton kansion<br>
Nen masiken Dino a manangipoon<br>
Insan onebat kamin saya’y isuldong<br>
''Mater miserecordiae'' onia’y katuloy.<br>


Say asaoa met ed sata’y inononot<br>
Mansibsibek ya eleng to’y mansingsinglot<br>
Insan biglan onakis tan mankulyaot<br>
Manpatpatalker, kasanlikna, naba’tog.<br>


Alioagoagan da la’y totoo’d satan<br>
Amin da’y mirarasal ya amayamay<br>
Nagsiala’y danum, oala kan manpaypay<br>
Naames da lainge’y asaoan nalmay.<br>


“Sumpalen tayo ni pandasal agagi”<br>
Kua’y masiken Dinon ngipin to’y angiti<br>
Inggapo to’y avemaria tan amami<br>
Onebat met la’d sata’y atsin alungi.<br>


Agay lay dukey na kanta ra’y kanturis<br>
Saramay narasan sikaray manakis<br>
Kanyan nima’y Isao inaksao to’y pansit<br>
Insan to impunas ed sungot to’y nisnis.<br>


Nen ekalen da la’y pandung ya balioan<br>
Magalarogor la’y eges da’y mirasal<br>
Ag la akaanos si Tomas ya sinan<br>
Impekpek to’y aklo’d diking na takayan.<br>


Akidtot met ed satan si panginaen<br>
Dinorot to’d obet si Dinon masiken<br>
mankindokindon mangakansion la ingen<br>
Kelat kami’d elek, andi la’y makasel.<br>


Nen naimangmangan la’y asaoan nalmay<br>
Sangkatepet to no asumpala’y dasal<br>
Say loton bagisen labay ton taoayan<br>
“Apura yo sirin” say kuan ton inggangan.<br>


''Bendito alabado’y'' kansion min maksil<br>
Mansabuyag so ilol, manbuti’y bibil<br>
Mankobibit la ra’y toon ami-amin<br>
Oala kan mantami, oala kan manlabir.<br>


Salamat na baleg asumpal la’y dasal<br>
Manlulumbaan la ra’y toon mipangan<br>
Ilop da’y lauya, dongdong so nakatan<br>
Timmekak so eras, andi ta’y tongtongan.<br>


Dimmongo kami ed dulang ya abeba<br>
Insaklang da’d sata’y manggiogio ya taba<br>
Si masiken Dino takeb to so nagba<br>
Anta ag ni angan, sikato’y atama.<br>


Saray tamukal mi’t singa ra puniti<br>
Andi la’y eselan, manbuabo’y sangi<br>
Anggapo ta’y ag mi kinan ya putahi<br>
Inyamot ni balkot, anggapo’y apirdi.<br>


Nampatanir kami la’d say manotoo<br>
Akasibangot met ya’y masiken Dino<br>
Napsel kami kono, narasa’y eges to<br>
Upa min angansion ay ta imbatik to!<br>
