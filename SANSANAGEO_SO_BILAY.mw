Sansanageo labat so benben ya bilay<br>
Silonget na labi sibuake’y ombotay<br>
Kapepegyan imis, liket ya sampegtao<br>
Onselek so banua, linaoa’y nataotao<br>


Say manlikna’y irap agto makaugip<br>
Pitalaran to may onsabin mapilit<br>
Kagulis ya sinag, lioaoan mayumis<br>
Ya mangiparongtal na banoan manimis.<br>


Ta ontay inkianak na ugao diad mundo<br>
Inan nampasikal ilingoa’y otot to<br>
No narengel to la’y onaan ya anggo<br>
Na melag ya ugao bunga’y panangaro.<br>


Say toon ugao ni tarok toy liglioa<br>
Na saray ateng to panon may irap da<br>
Say imis tan kampay, amil may salita<br>
Makapalingoan ed kesao mo tan paga.<br>


Balet no ombaleg so ugao ya nikuan<br>
Napalakao to lay diad ateng onsugnar<br>
Say kaoayangan to’y labay ton narandan<br>
Anggan erme’y ateng pilit to'y onlamang.<br>


Ta singa may banoan ondadalangirang<br>
Ansakit ed baog nepeg mon sakbongan<br>
Anggan say tanaman no masyado'y petang<br>
Say banoa aoit to'y kilenes, kilaylay.<br>


No ugto lay ageo banoa'y ontayagtag<br>
Pilit ton pagyaoe'y pinalsa ran lapag<br>
Ta ontan so toon kasil toy iyagyag<br>
Singa ag naratnga’y patey man no irap.<br>


Ontobo'd linaoa’y inkapasirayeo<br>
Ta nalingoanan toy nanlapuan ton inggeo<br>
Balet no nasabi so oras na ngarem<br>
Ompaniring la diay ikuyep na sileo.<br>


Mankabaskabas lay marmarlang ya ageo<br>
Onkebet, onlopok so toon maregkel<br>
Alimbaoa to ya’y bilay tin saksakey<br>
Oalay iseselek, napaso, napater.<br>


Ompelnak, ombotay so toon oay bilay<br>
Ombaleg, ondegkel ya manlanglangalang<br>
Nasabi so ngarem onodiem lay lirang<br>
Mankalnan onlaknab so patey tan tigoay.<br>

(4 November 2006)<br>


[[Category:Anlong]]
